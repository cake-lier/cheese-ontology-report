# Introduzione {.unnumbered}

Quello dei formaggi è uno dei mercati più attivi all'interno del panorama italiano, europeo e anche mondiale.
Tale importanza è dimostrata dal fatto che sono state promulgate direttive europee e leggi italiane che ne regolano metodologie e luoghi di produzione, nonché i materiali utilizzati.

Ad oggi le tipologie di formaggi presenti nel mondo sono innumerevoli, ognuna delle quali è caratterizzata da ingredienti, processi di lavorazione e consistenze molto differenti tra loro.
L'ontologia realizzata, denominata "Cheese Ontology", ha voluto catturare queste differenze fornendo una classificazione dettagliata di tutte le tipologie e di tutte le caratteristiche che un formaggio può avere. L'ontologia descrive inoltre i possibili ingredienti che costituiscono un formaggio, i luoghi in cui può essere maturato o stagionato e infine le possibili certificazioni che può avere.

I vantaggi offerti da questa ontologia sono innumerevoli: da un lato può essere sfruttata per migliorare e irrobustire i meccanismi di tracciabilità delle materie
prime e dei formaggi stessi.
Ad esempio, i caseifici devono già fornire informazioni inerenti alle materie prime utilizzate nella realizzazione dei formaggi. L'utilizzo di un'ontologia è un primo passo verso l'automatizzazione e la standardizzazione di questo processo.
Dall'altro lato può essere impiegata per la valorizzazione dei territori in un contesto turistico-alimentare.
Ad esempio, l'associazione dei luoghi di produzione con i formaggi permette ai diversi attori locali di avere maggiore consapevolezza sui prodotti tipici di un certo territorio.
Alla luce di tutto questo, è evidente che l'ontologia permette di implementare uno strato semantico che può essere sfruttato in un'ottica _open data_, consentendo al consumatore una maggiore trasparenza sulle informazioni che i caseifici mettono a disposizione.

Data l'importanza dell'allineamento con altre ontologie, si è deciso di basare la "Cheese Ontology" su "agrovoc" e "foodon", che sono note per essere ben strutturate e utilizzate a livello mondiale.
Inoltre, se "agrovoc" e "foodon" sono state utilizzate per definire i concetti principali, l'allineamento con "FOod in Open Data" - ontologia messa a disposizione dal _Ministero delle Politiche Agricole Alimentari e Forestali_ - ha permesso di definire i concetti inerenti alle certificazioni dei prodotti.
Questo implica che l'ontologia sia estremamente facile da estendere per introdurre nuovi concetti non precedentemente catturati e abilitare l'interoperabilità con altre.
Infine, l'adozione di queste ontologie consente di garantire la veridicità dei concetti definiti.
