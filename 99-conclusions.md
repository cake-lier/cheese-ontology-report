# Conclusioni {.unnumbered}

Il nostro progetto si è dato come obiettivo la realizzazione di un'ontologia quanto più possibile aderente al modello che rappresenta.
Inoltre, abbiamo fatto in modo che l'ontologia fosse la più semplice da comprendere, da utilizzare e da estendere.
L'abbiamo anche voluta dotare di una ricca _assertion box_ con assiomi inerenti al nostro dominio, così che l'ontologia potesse essere utilizzata così com'è. Questo ha anche permesso di verificare la correttezza delle _query_ in linguaggio "SPARQL".
Essendo a conoscenza dell'importanza di creare allineamenti con altre ontologie già esistenti, ci siamo preoccupati di identificare e utilizzare quelle che meglio si adattano alla rappresentazione del nostro dominio. Questo ha permesso di non dover ricreare tutto da zero, dare maggiore autorevolezza alle informazioni su cui essa si basa e aiutare l'utente nell'estensione di questa ontologia.

Oltre ad apprendere quali qualità tecniche deve possedere una buona ontologia, questo progetto ci ha permesso di approfondire l'utilizzo di tecnologie quali "RDF", "RDFS", "OWL", "SPARQL" e "SWRL".

L'esplorazione delle ontologie già esistenti in materia di alimenti, nonché la creazione della nostra, ci ha permesso di cogliere la loro grande complessità di realizzazione, ma anche tutto il lavoro che ancora è da svolgere in questo ambito.
In particolare, per quanto riguarda il mondo caseario, ci siamo spesso trovati a dover modellare classi di primaria importanza, che però nelle ontologie più note non erano presenti.
Inoltre, per quanto sia stato ampio il nostro sforzo di modellazione, non è stato possibile coprire tutta la conoscenza inerente al dominio scelto.

Una prima importante estensione dovrebbe aggiungere, ad esempio, tutti i possibili formaggi italiani.
In secondo luogo, sarebbe importante aggiungere la distinzione tra formaggi e latticini e raffinare ulteriormente le differenze tra i formaggi stessi.
Infine, è sempre possibile introdurre un maggior numero di classi e di vincoli che permettano all'ontologia di rappresentare meglio il dominio e renderla perciò più espressiva.

Avere avuto a disposizione esperti di dominio, a cui poter chiedere aiuto su questioni relative al mondo caseario, ci ha permesso di minimizzare gli errori concettuali e sviluppare così un'ontologia che fosse la più aderente possibile al dominio.
